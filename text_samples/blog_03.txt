‘ते घोगडं घे आणि बस तिथं,’ धनगरमामानं पट्टणकोडोलीतल्या बिरोबाच्या मंदिरासमोर आवाज दिला...त्याच्या नातवानं नाक मुरडल्याने मामा खेकसला...‘टोचतंय व्हय ते! आरं बसून बघ. अंग नाय दुखायचं,’’ मामाच्या फर्ड्या आवाजानं नातू नरमला...मुकाट्याने त्यानं अंग घोंगड्यावर टाकलं. ‘‘आरं पिढीजात आपण तेच वापरतोय. आपलं पोटपाणी त्यावर हाय. तुमाला नायं कळायचं त्येचं महत्त्व!,’’ मामानं घोंगड्याचं अर्थचक्र एका वाक्यात मांडलं....घोंगड्याच्या प्रवासाची अधिक माहिती घेण्यासाठी मंदिरासमोर बसलेल्या धनगर बांधवांच्या घोळक्या शिरलो.... ‘‘पट्टणकोडोलीत घोंगडी तयार कोण करतंय आता? तुमी वाशीला नायतर राशिवड्याला जावा. तिथंच मिळंल माहिती,’’ डोक्यावर पटक्याचा भला मोठा पीळ दिलेला धनगर आबा बोलला...मग वाशी गाठली आणि जाणून घेतला घोंगडे निर्मितीचा प्रवास...

चरखे दोनशेवरून आले पंचवीसवर...

वाशीतल्या साऊबाई तांदळे यांच्या घरात पाऊल टाकलं. साऊबाईंच सासरं अन् माहेर हेच गाव. आईचा वारसा घेऊन त्या पिढीजात व्यवसायात आल्या. त्या चरख्यावर कुक्कडं करण्यात व्यस्त असल्याचे दिसले... ‘ही केसं कुठून आणली?’’, या प्रश्नावर त्या बोलू लागल्या...‘‘बकरीची केसं कातरायचा टाईम दोन वेळा हाय. एकतर अक्षय्‍य तृतीयेला, दुसरा दिवाळीला. एका बकऱ्यापास्नं पावशेर केसं मिळत्यात. मोठं बकरं आसल तर अर्धा किलो. ते आणून आमी त्याचा धागा तयार करतोय. वाशीत दोनशे चरखं हुतं आधी. आता पंचवीस असतील. किंमत न्हाई मिळतं घोंगड्याला...जमाना बदललाय. त्यामुळं घोंगडी वापरणारी माणसं बी न्हाई राहिली. घरखर्चाला हातभार म्हणून काम करतोय आमी,’’साऊबाईंनी घोंगड्याची स्थिती मांडली....